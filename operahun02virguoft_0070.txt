62 AENEIDOS V1. v. 799.

Hujus in adventum jam nunc et Caspia regna

Responsis horrent divom, et Maeotia tellus,

Et septemgemini turbant trepida ostia Nili,

Nec vero Alcides tanturn telluris obivit,

Fixerit aeripedem cervam licet, aut Erymanthi

Pacarit nemora, et Lernam tremefecerit arcu:

Nec, qui pampineis victor juga flectit habenis,

Liber, agens celso Nysae de vertice tigris.

Et dubitamus adhuc virtutem extendere factis ἓ

Aut metus Ausonia prohibet consistere terra ?
Quis procul ille autem ramis insignis olivae,

Sacra ferens? nosco crinis incanaque menta

Regis Romani, primus qui legibus urbem

F undabit, Curibus parvis et paupere terra

Missus in imperium magnum. Cui deinde subibit,

Otia qui rumpet patriae, residesque movebit,

Tullus, in arma viros, et jam desueta triumphis

Agmina. Quem juxta sequitur jactantior Ancus,

Nunc quoque jam nimium gaudens popularibus au-

Vis et Tarquinios reges, animamque superbam [ris.

Ultoris Bruti, fascisque videre receptos ?

Consulis imperium hic primus, saevasque securis,

Accipiet ; natosque pater, nova bella moventis,

Ad poenam pulchra pro libertate vocabit,

Infelix ! Utcumque ferent ea facta minores,

Vincet amor patriae, laudumque immensa cupido.

Quin Decios, Drusosque procul, saevumque securi

Adspice Torquatum, et referentem signa Camillum.

