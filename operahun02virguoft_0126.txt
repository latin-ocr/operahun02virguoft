113 AENEIDOS VIII. v. 607.

Succedunt, fessique et equos et corpora curant.
At Venus aetherios inter, dea candida, nimbos
Dona ferens aderat ; natumque in valle reducta
Ut procul egelido secretum flumine vidit,
Talibus affata est dictis, seque obtulit ultro :
En ! perfecta mei promissa conjugis arte
Munera: ne mox aut Laurentis, nate, superbos,
Aut acrem dubites in proelia poscere Turnum.
Dixit, ct amplexus nati Cytherea petivit ;
Arma sub adversa posuit radiantia quercu.
Ille, deae donis et tanto laetus honore,
Expleri nequit, atque oculos per singula volvit,
Miraturque, interque manus, et brachia, versat
Terribilem cristis galeam flammasque vomentem,
Fatiferumque ensem, loricam ex aere rigentem,
Sanguineam, ingentem, qualis, quum caerula nubes
Solis inardescit radiis, longeque refulget ;
Tum levis ocreas electro auroque recocto,
Hastamque, et clipei non enarrabile textum.
Illic res Italas, Romanorumque triumphos,
Haud vatum ignarus, venturique inscius aevi,
Fecerat ignipotens ; illic genus omne futurae
Stirpis ab Ascanio, pugnataque in ordine bella.
‘ecerat ct viridi fetam Mavortis in antro
Procubuisse lupam : geminos huic ubera circum
Ludere pendentis pueros, et lambere matrem
Impavidos ; illam, tereti cervice reflexam,
Mulcere alternos, et corpora fingere lingua.

